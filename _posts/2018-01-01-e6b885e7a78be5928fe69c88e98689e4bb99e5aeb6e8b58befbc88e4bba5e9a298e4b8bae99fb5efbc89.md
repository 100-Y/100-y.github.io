---
layout: post
title: 清秋咏月醉仙家赋（以题为韵）
date: 2018-01-01
excerpt: '（这里写摘要）'
description: 完整描述，用于搜索引擎与社交平台预览，最长 160 字，可与 excerpt 一致
og_image: /assets/img/blog/xxxxxxxx
thumbnail: /assets/img/blog/xxxxxxxx
categories: 汉阳舟子集
tags: 
related_posts: true
---

<img src="{{ '/assets/img/blog/xxxxxxxx' | relative_url }}" style="width:60%;">

霞光锦灿，竹影窗横；倦鸟争栖，吟虫竞鸣。觉暑炎之乍减，讶秋雨之初晴。步入兰畦菊圃，穿过豆架瓜棚，几净窗明。方欲展卷就读，鸦噪犬吠。俄闻「款闗」之声，乃命童子，挑灯出应。或为大人，「倒屣而迎」。则有性天中主人，邀吾同行；仪容极其秀雅，言论亦颇深宏。自谓山野之人，相逢无须问姓；萍踪之客，造访「幸以识荆」。每过野店荒村，偿他酒债；如过禅林道院，结我诗盟。既不负此山明水秀，且领略其月白风清。

余闻言而谓客曰：『蜗庐株守，甚觉岑幽，屡欲远蹈，恨无同俦。』今子也高怀雅量，正可作赤壁之游。于是「扄花扉」，携杖鸠，穿竹径，过山陬。道出武陵渡口，行来汉水源头。烟树兮插屏，云峰兮当户，碧梧兮叶落，丹桂兮香柔。鱼火生光，远落寒潭斗宿；水湖泛影，倒蘸暮夜山楼。解千寻之锦缆，驾一叶之兰舟；引清风而解愠，浮绿蚁以消忧。自忆今夕何夕，逢彼高士，泳之游之，放乎中流。燕去鸿来，夜渡千山疎影；婵琴蛙鼓，虫吟四壁新秋。

忽焉车马声喧，鸾鹤影动。三星五老，邀同海岛群真；四皓七贤，约共蓬壶众圣。咸道结缘，齐声称庆。主人拱手以相迎，余以肃容而起敬。主人谓众客曰：『当此水天一色，夜静人稀，花月双辉，水壶玉映；宿鸟依栖于霜天，行人宛在乎玉镜。何不泛舟于白水之涯，而放怀山水，啸傲烟霞，不亦盛乎！』旋闻众圣赞扬，群仙唯命。

泛轻舟于「红蓼之溆」，最足陶情；开盛宴于白苹之洲，更为适性。乃任一苇之行休，极万之荡泳。高朋满坐，既载笑而载言；佳酿盈欧，复一觞而一咏。几疑山河粉砌，雪拥蓝关；忘认世界银镂，人坐金阙。歌翻落叶，露华珠缀于瑶台；曲引凉飔，桂子香飘乎月窟。或续杯而乐志，或把臂而谈心；或噫六根之未清，或叹四关而逾越；或悔修养之未纯，或嗟进趋之力竭；或诩铅已炼而汞已投，或言髓未洗而毛未伐。

洒酒则飞去鹤鸠，垂竿则钓来「鳊鳜」。诗吟兰亭之章，酒依金谷以罚。酒气则醺醺陶陶，诗兴则勃勃发发。敲起红牙板，响停陇上之云；抛却碧玉箫，吞去杯中之月。加以丝竹并陈，珍馐兼备，素女斟觞，嫦娥献馈。

望风姨以递杯，看月姊而扬觯。咏成苏蕙回文，赋出东坡神智。怀李陵于塞上，遥寄深情；望谢尚于冮头，空增逸思，武功赫奕。忆吴玠于东山，吏治精通；吊公仪于北寺，工部之字迹尚在。顾仇池而增悲，武侯之军垒犹存；望祁山而坠泪，仇维之隐迹依然。薛士之义踪还识，耿家之节烈如一，陈氏之忠贞不二。

乘长风而涌浪，无非壮士雄心；刺短艇而激湍，自是骚人雅致。无俗事之萦缠，无闲情之拖累。如入洞天福地，乐而忘归；似登阆苑蓬莱，喜而不寐。阳春白雪，歌来满座容欢；霓裳羽衣，咏罢一船人醉。

顿见「山涛、李琎、崔子、张颠」，脱帽露顶，卷足伸拳。又见阮籍阮咸，昂头吐沫；子建子反，俯首垂涎。焦遂则提壶而啸咏，刘伶则把盏而流连；知章则眼花而坠井，苏晋则弃佛而逃禅；骚客则口呆目瞪，醉翁则形欹影偏。或举杯而邀月，或儒发而抹笺。莫辨其诗狂酒狂，枕云而卧；无分乎醉客醒客，衬月而眠。千幅云笺，咏酣诗中之圣；百斛「醽醁」，醉煞酒中之仙。

俄而明星将见，桂魄已斜，天收酉旗，树染朝霞。耿耿银河，催晓江头小鸟；潺潺玉露，寒侵睡里群鸦。乃唤童子，扫残花，撤酒具，进山茶。醒群仙于醉后，觉酒气之顿赊。适座间一客，善拨琵琶，又有一客，和之以笳。同声歌曰：『今夕之乐乐无涯，同临汉水醉月华；殽酒并陈兮弦歌又加，饮我以琼浆兮饭我胡麻。愿明年此夜，重来泛仙查。』

既而群仙将归，泊舟近岸。一时言旋言归，杖屣「纷拏」；既醉既饱，逊谢声哗。玉女拥来凤辇，金童扶上龙车。宝筏从碧空而进，天船自银汉以划。直至鸾鹤信杳，云雾影遮。乃揖主人而就道，扶藜杖以还家。岂期途逢符使，邀吾枉顾。乃望雀寺以行来，至仙坛而止步。灯烛流光，蕙兰喷雾。又有茂崇琪树，彦铭吉获。灏海清沼，中邦魁裕；济济彬彬，一堂会晤。固请老仙为文，而为世人「譬谕」。窃意能得花前几醉，恐岁月之无多；勉从月下一歌，实人事之多故。

于是欢然就饮，写来腕底妙文；率尔操觚，搜尽枯肠佳句。烟云满纸，俱随酒气以飘来；锦绣一腔，旋为痴情「侕」顿住。只道多情二老，邀吾乘兴吟诗；独怪好事诸生，强我临鸾作赋。

此身早已等蜉蝣，懒去人间觅封侯。  
乾坤我辈为居宅，日月仙人戏踘球。  
功名富贵浮云过，山水烟霞咨意游。  
赋罢清秋将归去，一声长啸上去楼。

### 注

「款闗」：『款关』，即叩门。  
「倒屣而迎」：『屣』，鞋。古人家居住脱鞋，席地而坐，争于迎客，将鞋穿倒。形容热情欢迎宾客的样子。  
「幸以识荆」：为初次见面而感到十分荣幸。『识荆』原指久闻其名而初次 见面结识的敬词。  
「扄花扉」：关门上锁的意思。『扉』户扇，引申为屋舍；『扃』外闭之关。  
「红蓼之溆」：长满红蓼的水边。  
「鳊鳜」：『鳊』，鱼名，也称『鲂』。今指鲤科鳊属鱼。又名武昌鱼。『鳜』，即鳜鱼，中国产的一种美味食用鱼，俗名花鲫鱼，亦称『桂鱼』。  
「山涛、李琎、崔子、张颠」：即山涛，三国曹魏及西晋时期名士、政治家，『竹林七贤』之一。李琎，大唐睿宗皇帝嫡孙，宁王李宪长子。崔子，崔宗之，吏部尚书崔日用之子，袭父封为齐国公，官至侍御史。张旭，唐著名草书家，醉后往往有颠狂之态，人称张颠。  
「醽醁」：亦作『醽淥』。美酒名。  
「纷拏」：亦作『纷拏』、『纷拿』。混乱貌；错杂貌。  
「譬谕」：晓譬劝喻。  
「侕」：众多，同『儒』字。通『而』。